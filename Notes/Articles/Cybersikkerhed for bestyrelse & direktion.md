# Cybersikkerhed for bestyrelse og direktion

## Kilde
https://bcfc.dk/wp-content/uploads/2023/09/4.3-Cyber_Bestyrelsesvejledning_-[[_content/dictionary#F|FINAL]]-september-2023-Skrivebeskyttet.pdf

## Forord

Denne vejledning med anbefalinger til bestyrelser er udarbejdet som led i projektet "Styrkelse af strategiske cyberkompetencer i danske virksomheder". 

Projektet, som blev startet i 2019 på initiativ af og med støtte fra Industriens Fond, ledes af Bestyrelsesforeningens Center for Cyberkompetencer A/S, og gennemføres i et tæt samarbejde med erhvervslivet, Forsvarets Center for Cybersikkerhed og [[_content/dictionary#C|CBS]] samt Aalborg Universitets Cyber Security Group.

Vejledningen tager udgangspunkt i bestyrelsens opgaver og ansvar for selskabet, dets medarbejdere, forretningsmodel og værdiskabelse. Formålet med vejledningen er også at etablere en fælles referenceramme for bestyrelsesmedlemmers og direktioners forståelse af og samarbejde om strategi og risikostyring på cybersikkerhedsområdet.

Vejledningen tager, så vidt det har været muligt, højde for NIS2 og de kommende lovkrav til cybersikkerhed.

## Anbefalinger til styrkelse af strategiske cyberkompetencer i danske bestyrelser

### 1. Risikovurdering - værdier og trusler
Det anbefales, at bestyrelsen så ofte som relevant og mindst én gang om året modtager og forholder sig til en opdateret risikovurdering på cyberområdet baseret på virksomhedens vigtigste værdier, it-infrastruktur, forretningsmodel, primære sårbarheder, sandsynlige trusler, mulige tab ved angreb samt mulige konkurrencemæssige vurderinger.

### 2. Risikoappetit - risikoafvejning og risikovillighed
Det anbefales, at bestyrelsen så ofte som relevant og mindst én gang om året fastsætter virksomhedens cybersikkerhedsstrategi, herunder risikoappetit, baseret på en afvejning af virksomhedens generelle forretningsstrategi, forretningsmål, it-infrastruktur, generelle risikoappetit, sikkerhedsbudget og investeringsvilje m.v.

### 3. Politikker, processer og beredskab - delegering og operationalisering
Det anbefales, at:
- bestyrelsen fører kontrol med, at cybersikkerhedsstrategien er operationaliseret i politikker, processer og forretningsgange
- bestyrelsen fører kontrol med, at virksomheden har implementeret passende cyberhygiejne, herunder en relevant backup, der løbende er testet
- bestyrelsen fører kontrol med, at virksomheden har testede beredskabs- og kommunikationsplaner i tilfælde af alt fra hackerangreb til strømnedbrud

### 4. Rapportering - kontrol og tilsyn
Det anbefales, at:
- bestyrelsen implementerer cybersikkerhed som en fast del af sit årshjul på linje med øvrige væsentlige risici
- bestyrelsen har cybersikkerhed på agendaen på hvert møde, og modtager relevant rapportering forud for mødet med bl.a. aktuelt trusselsbillede, sikkerhedshændelser, resultater af sikkerhedstest, awareness aktiviteter og revisionsgennemgange, samt evt. forslag til supplerende tiltag

### 5. Kultur - mennesker og træning
Det anbefales, at:
- medlemmer af bestyrelse og direktion regelmæssigt følger specifikke kurser for at opnå tilstrækkelig viden og færdigheder til at forstå og vurdere cybersikkerhedsrisici, styringspraksisser og deres indvirkning på virksomhedens drift
- virksomheden regelmæssigt har tilpassede uddannelses- og træningsprogrammer for bestyrelse, direktion og medarbejdere i relation til cybersikkerhed
- bestyrelsen og daglig ledelse går forrest i at understøtte en stærk og bevidst cybersikkerhedskultur

### 6. Governance - kompetencer og organisering
Det anbefales, at:
- bestyrelsen forholder sig til, om den har tilstrækkelige kompetencer og erfaring med risikostyring af it- og cyberrisici
- virksomhedens sikkerhedsorganisation fagligt er direkte forankret på direktionsniveau, og rapporterer direkte til bestyrelsen
- styrke virksomhedens cybersikkerhed gennem etablering af uafhængige risikostyringskontroller (lines of defence)

## Kort tjekliste

### 1. Risikovurdering – værdier og trusler
- Hvad er vores vigtige License to Operate (LtO) aktiver? (dvs. hvad vil vi gerne beskytte, hvad er vigtigt for vores forretning, hvad er kronjuvelerne?)
- Hvad truer vores vigtige LtO aktiver (trusselsvurdering)?
- Hvorfor skulle dette kunne ske (sårbarhedsvurdering)?
- Hvad er sandsynligheden for, at det sker?
- Hvad er konsekvensen af, at det sker (konsekvensanalyse)?
- Hvad har vi gjort for at reducere risikoen (i form af forebyggelse og beredskab)?

### 2. Risikoappetit – risikoafvejning og risikovillighed
- Hvad er virksomhedens overordnede digitale strategi og forretningsmål? 
- Hvad er virksomhedens holdning til at prioritere beskyttelse – f.eks. helst at forebygge at hændelser kan opstå og/eller at bruge ressourcerne på et stærkt beredskab?
- Er cybersikkerhed en fast del af virksomhedens kvalitetssikringsprocesser (udvikling, indkøb, salg, outsourcing mv.)?
- Er der mellem forretningen og risiko-/kontrolfunktioner en fælles forståelse for cybersikkerhed og prioriteringer?
- Er der klarhed over, hvem der er ejer af de enkelte cyber risici?
- Kunne virksomheden med fordel indgå samarbejdsaftaler omkring cybersikkerhed eller afdække en del af risikoen via forsikring?
- Ud fra en samlet afvejning af risici >< omkostninger, hvad er virksomhedens tolerance for at påtage sig cyberrisici, herunder toleranceværdien for de enkelte risici, f.eks. risikotype, produkttype, kunder, strategi, målsætninger mv.?

### 3. Politikker, processer og beredskab – delegering og operationalisering 
- Hvilke processer og værktøjer anvender virksomheden til at identificere sårbarheder og trusler?
- Har virksomheden et opdateret overblik over systemer og infrastruktur? 
- Har virksomheden implementeret basal cyberhygiejne?
- Har virksomheden overvågning til at opdage, hvis der sker noget? 
- Har virksomheden logning, og - hvis ja - hvad logger den på og hvor længe?
- Har virksomheden backup - og er backup beskyttet?
- Har virksomheden håndteret cybersikkerhedsrisici i kontrakter med leverandører, kunder mv.?

### 4. Rapportering – kontrol og tilsyn
- Har bestyrelsen implementeret cybersikkerhed som en fast del af sit årshjul? 
- Er cybersikkerhed et fast punkt på dagsordenen på bestyrelsesmøderne?
- Modtager bestyrelsen relevant rapportering fra direktionen om virksomhedens cybersikkerhed forud for hvert møde (med bl.a. risici, status, testresultater, investeringer, anbefalinger mv.)?
- Får virksomheden og/eller dens leverandører udarbejdet ekstern kontrol, f.eks. revisionserklæringer, på it-sikkerhed?

### 5. Kultur – mennesker og træning
- Følger medlemmer af bestyrelse og direktion regelmæssigt specifikke kurser for at opnå tilstrækkelig viden og færdigheder til at forstå og vurdere cybersikkerhedsrisici, styringspraksisser og deres indvirkning på virksomhedens drift?
- Er der et trænings- og uddannelsesprogram for medlemmer af bestyrelse, direktionen og medarbejdere, så de løbende modtager cybersikkerheds- og awareness træning, herunder træning i krisehåndtering og disaster recovery?
- Går bestyrelse og direktion forrest i at understøtte en stærk og bevidst cybersikkerhedskultur?

### 6. Governance – kompetencer og organisering
- Har medlemmer af bestyrelse og direktion tilstrækkelige kompetencer og erfaring med risikostyring af it- og cybersikkerhedsrisici? 
- Holder bestyrelse og direktion sig løbende orienteret om de cybertrusler og aktører, der truer virksomheden, deres metoder og motivation?
- Har virksomheden en sikkerhedsorganisation, der er fagligt forankret direkte på direktionsniveau, f.eks. [[_content/dictionary#C|CEO]], [[_content/dictionary#C|CFO]] eller [[_content/dictionary#C|CIO]]?
- Hvor i organisationen (person/funktion) ligger ansvaret for cybersikkerhed, og rapporterer denne til de rette på ledelsesniveau?
- Hvem har risikostyringsansvaret? 
- Hvem kontrollerer hvad (lines of defense)? – Kontrollerer risikoejeren sig selv?
- Hvem holder styr på risikoeksponeringen fra leverandører?
- Er der allokeret tilstrækkelige ressourcer med de rette tekniske kompetencer til at løfte opgaven?
- Hvor meget af sikkerheden står virksomheden selv for, og hvor meget er lagt ud til tredjepart?

## Digital risiko i en global verden

Danske virksomheder er blandt de mest digitaliserede i verden. Selv virksomheder, som ikke ser sig selv som digitale, har i dag digitale løsninger til understøttelse af salgs- og kundeprocesser, økonomi og administration, indkøb, produktion m.v.

Internettet og digitale løsninger er for de fleste virksomheder blevet afgørende for deres forretning og konkurrenceevne. Virksomhederne har således øget deres sårbarhed overfor digitale nedbrud og angreb. Samtidig er truslen fra cyberangreb steget de senere år. Med den geopolitiske udvikling er der tale om et permanent forhøjet trusselsbillede.

Virksomhedsledere, der har prøvet et cyberangreb, fremhæver, at det har været deres værste mareridt, og at cyberrisici er en af de største og mest fundamentale risici, en virksomhed står overfor i dag.

Det særlige ved cybertruslen er, at den banker på virksomhedens digitale dør til internettet hvert eneste minut - og på tværs af landegrænser. Det er dén risiko, man som bestyrelse og direktion skal kunne forstå og forholde sig til.

> Undersøgelser viser, at det gennemsnitligt kan tage over 200 dage at opdage et brud (time to identify) og 70 dage at reparere og genskabe (time to contain)

## Et regulatorisk paradigmeskifte

Digitalisering og cybersikkerhed er to sider af samme mønt. Det bliver afspejlet i den måde, [[_content/dictionary#E|EU]] skruer op for ny regulering, der skal beskytte vores digitale aktiver, data og et sikkert globalt internet.

I de kommende år går cybersikkerhed fra at være sparsomt reguleret til at blive detailreguleret. Nye regler kommer til at skærpe kravene til cybersikkerhed for en lang række virksomheder, og til bestyrelsens rolle og ansvar for at sætte rammerne for at styre cyberrisici.

Et nyt net- og informationssikkerhedsdirektiv (NIS2) og en ny forordning om digital modstandsdygtighed indenfor den finansielle sektor ([[_content/dictionary#D|DORA]]) vil øge kravene til cybersikkerhed betydeligt. NIS2 og DORA blev vedtaget af [[_content/dictionary#E|EU]] i december 2022, og er gældende i dansk ret den 17. oktober 2024 (NIS2) hhv. den 17. januar 2025 (DORA).

De nye cybersikkerhedsregler stiller bl.a. krav til, at danske virksomheder øger modstandsdygtigheden overfor cyberangreb, herunder sikrer en risikobaseret ledelsesforankring med skærpede ledelseskrav, krav til uddannelse, minimumskrav til risikostyring og foranstaltninger, underretning af myndigheder om sikkerhedshændelser og bøder for overtrædelser.

### Sektorer omfattet af NIS2
- Digitale serviceudbydere
- Energi
- Transport
- Bank / finans
- Sundhed
- Drikkevand
- Spildevand
- Digital infrastruktur
- Offentlig administration
- Rumfart
- Post/pakke
- Affald
- Kemiske produkter mv.
- Fødevarer
- Andre vigtige produkter (pharma, biler, maskiner mv.)

## Cyberkompetencer og -ansvar i bestyrelsen

Det er en klar bestyrelsesopgave og et klart bestyrelsesansvar at behandle, godkende og føre tilsyn med virksomhedens risici, herunder cyberrisici.

Bestyrelsen har ansvaret for at sikre, at der udarbejdes en cybersikkerhedsstrategi til styring af cyberrisici for at:
1. Beskytte og skabe afkast af de aktiver og den forretning, som bestyrelsen er sat til at varetage på vegne af ejerne
2. Leve op til sit ledelsesansvar, som for nogle bestyrelser underlægges skærpede lovkrav fra 2024 (NIS2)

Bestyrelser og direktioner har derfor behov for løbende viden om og grundlæggende kompetencer til risikostyring indenfor cybersikkerhed.

Bestyrelsen behøver cyberkompetencer for at:
- Varetage det generelle bestyrelsesansvar
- Beskytte virksomhedens aktiver, forretningsprocesser, kunder og samarbejdspartnere
- Skabe vækst og udnytte forretningsmuligheder i en digital tidsalder
- Drøfte og beslutte virksomhedens risikoprofil og investeringsvilje

## Cybersikkerhedsstrategi

Arbejdet med en cybersikkerhedsstrategi er en ledelsesopgave for bestyrelse og direktion, og omfatter alle afdelinger og funktioner i virksomheden. Arbejdet med strategien er sammenfattet i 6 temaer:

1. **Risikovurdering**: Identifikation af virksomhedens License to Operate (LtO) aktiver og de risici, som disse aktiver er udsat for.
2. **Risikoappetit**: Fastlæggelse af risikoafvejninger og risikovillighed.
3. **Politikker, processer og beredskab**: Delegering og operationalisering af strategien.
4. **Rapportering**: Implementering af kontroller og rapporteringsformat.
5. **Kultur**: Forankring gennem kultur og mennesker, herunder ved træning af direktion, bestyrelse og medarbejdere.
6. **Governance**: Etablering af en governancestruktur med klar organisering og afdækning af relevante kompetencer.

## Opbygningen af en cybersikkerhedsstrategi

### Forudsætninger – og LtO aktiver

Cybersikkerhedsstrategien bør overordnet handle om at beskytte virksomhedens License to Operate ("LtO") aktiver - de vigtige og/eller mest beskyttelsesværdige aktiver og aktiviteter, der understøtter virksomhedens drift og indtjening.

Den grundlæggende forudsætning for at udarbejde strategien er at have et klart billede af bl.a.:
- Virksomhedens overordnede strategi og forretningsmodel
- Virksomhedens LtO aktiver og konsekvenserne af, at disse kompromitteres
- Virksomhedens organisatoriske og tekniske opbygning og forudsætninger
- Virksomhedens minimumskrav til cybersikkerhed
- Virksomhedens digitale leverandører, outsourcing og samarbejdspartnere

### Risikoforståelse

Bestyrelsen har ansvaret for, at det samlede risikobillede afspejler de relevante cybersikkerhedsrisici. Det kræver en ensartet risikoforståelse og en konsistent model eller tilgang for risikohåndtering.

Ledelsen bør skabe et fælles sprog og forståelse af:
- Hvad risiko er
- Hvornår en risiko er væsentlig eller uvæsentlig

### Governance

Bestyrelsen bør rammesætte governance for beskyttelse af det digitale ved at svare på:
- Hvem gør hvad, hvorfor og hvornår?
- Hvem kontrollerer hvem?
- Er der konfliktende interesser/forhold?

Cyber governance kan med fordel forankres i et årshjul, hvor bestyrelsen i årets gang løbende forholder sig til, hvordan virksomhedens digitale beskyttelse og organisering udmøntes.

## Det digitale økosystem

Moderne virksomheder er digitalt forbundne, og kommunikerer på kryds og tværs. Stort set alle interne som eksterne relationer og afhængigheder har digitale elementer.

Et digitalt økosystem er som et løg:
- I midten er brugeren, der anvender sin [[_content/dictionary#P|PC]], tablet, mobil m.v. til at tilgå data
- Alle data bliver opbevaret, transporteret, beskyttet m.v. af it-udstyr (hardware)
- De programmer (software), som står for enten at gemme data, formidle data, eller vise data på internettet

Virksomhedens digitale økosystem hænger sammen med andres digitale økosystemer gennem internettet. Det er vigtigt at forstå, at sårbarheder kan opstå på alle niveauer, og at hackere kan udnytte alle led i kæden. Og de går altid efter det svageste led.

## Trusselsbilledet

Teknologi og digitalisering giver mulighed for bedre kvalitet, service, effektivitet, funktionalitet og styrket konkurrenceevne. Det introducerer dog også nye alvorlige risici.

Et cyberangreb kræver, at tre faktorer er tilstede:
- **Motiv**: Hvad vil angriberen opnå
- **Metode**: Hvordan vil angriberen opnå det
- **Mulighed for angreb**: Sårbarheder som angriberen kan udnytte

### Sårbarheder
Sårbarheder er tekniske, operationelle og menneskelige svagheder, som en angriber kan udnytte. Man kan beskytte sig mod eller reducere risikoen for, at de udnyttes, ved hjælp at sikkerhedsforanstaltninger.

### Trusler
Det eksterne trusselsbillede består af to hovedelementer:
- Et alment generelt trusselsbillede som alle virksomheder, uanset branche, skal forholde sig til (typisk økonomisk kriminalitet)
- Et specifikt trusselsbillede rettet mod enkelte brancher og virksomheder (typisk spionage, sabotage m.v.)

Center for Cybersikkerhed ([[_content/dictionary#C|CFCS]]) udgiver løbende trusselsvurderinger, som virksomheder kan anvende i deres risikovurdering.

## Angrebsaktører

De væsentligste angrebsaktører er i dag:
1. Cyber kriminelle
2. Fremmede stater (typisk efterretningstjenester)
3. Aktivister
4. Terrorister
5. Insidere

I de senere år har der været en generel tendens til, at angriberne har øget brugen af sløring og maskering af deres angreb, hvilket gør dem vanskeligere at beskytte sig mod og opdage.

De cyberkriminelle driver virksomheder, der gør brug af anonymiseringsplatforme, som eksempelvis [[_content/dictionary#T|TOR]]-nettet, ligesom de (mis)bruger andre angrebsaktørers værktøjer og metoder. De har etableret "Crime-as-a-Service", der bedst kan sammenlignes med platformsøkonomi.

## Cyberkriminalitet

Blandt angrebsaktørerne er de cyberkriminelle de mest aktive, og de står bag mere end 80% af alle eksterne angreb. De kriminelle driver en forretning, og motivet for deres angreb er simpelt økonomisk vinding - så nemt og så hurtigt som muligt.

Den aktuelt største trussel mod de fleste danske virksomheder kommer således fra kriminelle, der angriber for at tjene penge. Angreb sker primært indenfor to områder:

1. **Ransomware** er "digital gidseltagning", hvor kriminelle låser virksomhedens data, og kræver en løsesum for den nøgle, der kan låse data op igen. Ofte kombineres angrebet med tyveri af data, som de kriminelle truer med at lække, hvis løsesummen ikke betales.

2. **Økonomisk bedrageri** er avancerede svindelangreb, hvor de kriminelle søger at narre virksomheden til at overføre penge til svindlerne. Her udnyttes f.eks. menneskelige fejl hos den enkelte medarbejder og svage processer ofte kombineret med hackerangreb mod virksomhedens e-mail systemer og leverandører med social engineering.

> En af de hyppigste årsager til ransomwareangreb er "insufficient privilege access" og "lateral movement controls" – dækker kort fortalt over mangelfuld styring af bruger- og adgangsrettigheder